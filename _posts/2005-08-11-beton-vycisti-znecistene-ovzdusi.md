---
layout: post
title: Beton vyčistí znečištěné ovzduší
categories: [Technologie]
permalink: /technologie/beton-vycisti-znecistene-ovzdusi.html
---
# Beton vyčistí znečištěné ovzduší

Ve městech je mnoho betonových budov a taky mnoho znečištění. Dáme-li to dohromady, může nám vzniknout čisté ovzduší. Je to jednoduchý způsob, jak vyčistit centra měst od zplodin automobilů.

## Zázračný oxid titaničitý

<div class="obry"><div class="leftbox"><img alt="Moderní kostel se samočisticím povrchem" height="129" src="http://techblog.srubar.net/images/moderni-samocistici-kostel.jpg" width="170"/></div>Moderní kostel se samočisticím <br/>povrchem z oxidu titaničitého</div> 

Běžně používaný [oxid titaničitý](http://en.wikipedia.org/wiki/Titanium_dioxide) (TiO2) je tou zázračnou substancí, která čistí ovzduší i sama sebe. Je fotokatalytický, což znamená, že další látky v jeho blízkosti a za působení UV záření velmi snadno reagují. Mohou spolu reagovat i takové látky, které by to jinak ani nenapadlo. Je tak možné, aby se na čistícím povrchu odehrály reakce podobné jako v katalyzátoru auta.

## Budou čistit všechny stěny domů?

Jak by to dopadlo, kdybychom na všechny povrchy domů nanesli čistící povlaky? Zásadní vliv na ovzduší by to nemělo. Plocha všech budov se sice zdá obrovská, ale aktivní by byla pravděpodobně jen její menší část. Díky viskozitě vzduchu se jeho tenká vrstva drží stále při povrchu jakýchkoliv materiálu, jen velmi malé množství vzduchu je s ním v přímém kontaktu. Proto katalyzátory mají pórovitou strukturu a spaliny kolem nich nuceně proudí. Díky tomu je katalýza dostatečně účinná. Plocha pórovitého katalyzátoru v autě, nebo hrst nějakého práškového katalyzátoru může mít plochu stěn malého obytného domu. Takže tudy cesta nevede. Budeme muset hledat cestu spíše snižováním emisí zakázáním vjezdu aut do center měst nebo povinným ekologickým pohonem.

## Superhydrofobní a superhydrofilní povrchy

<div class="obry"><div class="leftbox"><img alt="Práškový oxid titaničitý" height="105" src="http://techblog.srubar.net/images/praskovy-oxid-titanicity.jpg" width="170"/></div>Práškový oxid titaničitý</div> 

Superhydrofobní (voda se po nich kutálí) a superhydrofilní (voda je smáčí) povrchy s vrstvou oxidu titaničitého jsou však pro městskou zástavbu zajímavé. Superhydrofilní skla jsou již dnes k dispozici. Nečistoty, které se na nich usadí, se UV zářením rozloží a při dešti se díky hydrofilitě povrchu snadno spláchnou. Nemusíte tak mýt okna. Také omítka s oxidem titaničitým (součást titanové běloby) se čistí sama.

Městské ovzduší snadno nevyčistíme, ale nové materiály nám ulehčují práci a zkrášlují města už nyní. Co bude, až přijde [průhledný beton?](http://www.sciencenews.org/articles/20050101/a5700_362.jpg)

## Další informace

  * [Samočisticí sklo z lotosového listu nebo motýlích křídel](http://www.osel.cz/index.php?clanek=1221&akce=show2) (13.04.2005) – Můj článek o superhydrofobních a hydrofilních materiálech inspirovaných lotosovými listy nebo křídly motýlů
  * [Concrete Nation](http://www.sciencenews.org/articles/20050101/bob9.asp) (1. 1. 2005) – Zajímavé informace o vylepšených druzích betonu
  * [New weapon in fight against smog](http://www.cnn.com/2005/TECH/07/22/smog.scrubbing.surface.ap/index.html) (22. 7. 2005) – Článek o údajné možnosti čištění ovzduší povrchem domů



