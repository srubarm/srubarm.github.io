---
layout: post
title: Pulsar vystřelený z naší galaxie
categories: [Astronomie]
permalink: /astronomie/pulsar-vystreleny-z-nasi-galaxie.html
---
# Pulsar vystřelený z naší galaxie

Z naší galaxie byl obrovskou rychlostí vystřelen pulsar a míří do mezigalaktického prostoru. Jak je možné, že dosáhnul takové rychlosti, zatím nevíme.

## Kde pulsar je a kam letí

<div class="obry" style="width:187px"><div class="leftbox"><img alt="Pulsar ve spirálovité krabí mlhovině" height="170" src="http://www.techblog.cz/images/pulsar-krabi-mlhovina.jpg" width="170"/></div>Pulsar v Krabí mlhovině</div> 

Pulsar (rychle rotující neutronová hvězda) s názvem B1508+55 se nachází asi 7700 světelných let od Země. Byl sledován radioteleskopy [VLBA](http://www.vlba.nrao.edu/), které [přesně změřily](http://www.nrao.edu/pr/2005/fastpulsar/) směr jeho pohybu i rychlost. Je to poprvé, co můžeme změřit rychlost vystřeleného pulsaru přímo. Díky relativně malé vzdálenosti od Země, jsme pro zjištění vzdálenosti použili klasickou trigonometrii. Zaměřili jsme jeho polohu na obloze s rozdílem půl roku a z velikosti naměřených úhlů jsme usoudili na jeho rychlost. Měření probíhala ve více letech a musela být samozřejmě korigována o nepravidelnosti v oběhu Země kolem Slunce.

Zjistilo se, že se pulsar pohybuje rychlostí 1100 km/s a byl vystřelen ze souhvězdí Labutě ([Cygnus](http://en.wikipedia.org/wiki/Cygnus)). Toto souhvězdí je domovem obřích hvězd s velmi krátkým životem. A právě v něm pulsar začal svůj život jako obyčejná klidná, byť velká, hvězda.

## Co ho vystřelilo

<div class="obry" style="width:187px"><div class="leftbox"><a href="http://www.techblog.cz/images/draha-pulsaru-obloha.jpg"><img alt="Dráha pulsaru za posledních 2.5 milionu let na noční obloze" height="144" src="http://www.techblog.cz/images/draha-pulsaru-obloha-nahled.jpg" width="170"/></a></div><a href="http://www.techblog.cz/images/draha-pulsaru-obloha.jpg">Zvětšit</a><br/>Dráha pulsaru na noční obloze od jeho vzniku před 2.5 miliony let<br/>Credit: Bill Saxton, NRAO/AUI/NSF</div> 

Před dvěmi a půl miliony let došlo k zániku velké hvězdy, ze které neutronová hvězda vznikla. Konec byl doprovázen mohutným výbuchem – takzvaně zazářila supernova. Při výbuchu dojde k odhození části hmoty původní hvězdy (v daném okamžiku [červeného veleobra](http://www.aldebaran.cz/bulletin/2005_10_gia.php)). Když supernova neodhodí svou hmotu rovnoměrně všemi směry, dostane její pozůstatek určitou hybnost. Vědcům modelujícím supernovy se podařilo tyto pochody napodobit, ale nikdy nedosáhli takové rychlosti, jakou se změřený pulsar pohybuje. Hledají nyní chyby ve svých modelech. Vysoká rychlost může mít ze své podstaty dvě příčiny. Buď v supernově byla hmota rozdělena mnohem nerovnoměrněji, než je to možné v počítačích vědců a nebo vniklá neutronová hvězda má mnohem menší hmotnost, než bychom čekali.

## Nenarazí do nás, další vystřelené hvězdy

Nakonec preventivně zklamu příznivce katastrofických vizí s blízkým koncem civilizace. Pulsar do nás nikdy nenarazí, letí totiž pryč z galaxie do volného vesmíru. Vystřelování hvězd je ve vesmíru běžné a není nebezpečné. Na začátku roku 2003 byla [vystřelena dvojhvězda](http://www.techblog.cz/astronomie/vystrelena-hvezda.html) rychlostí 20 km/s (ne výbuchem supernovy) a další "střelba" se děje zcela jistě i bez našeho vědomí.

