---
layout: post
title: Airbus A380 – jak se v něm letí?
categories: [Technologie]
permalink: /technologie/airbus-a380-jak-se-v-nem-leti.html
---
# Airbus A380 – jak se v něm letí?

Během své cesty z Nového Zélandu do Evropy jsem měl to štěstí, že se mi podařilo dostat se na palubu obřího [Airbusu A380](http://www.techblog.cz/technologie/airbus-a380.html). Let byl skutečně požitkem při porovnání s dálkovými Boeingy.

## A380 rok ve službě

<div class="obry" style="width:187px"><div class="leftbox"><img alt="Airbus A380" height="88" src="http://www.techblog.cz/images/a380-pink-sky.jpg" width="170"/></div>Credit: Singapore Airlines</div> 

18\. března to bude rok, co A380 nastoupila službu na trase Londýn-Singapur, ale přesto považuji to, že jsem se v něm svezl za docela exotické. Dostat se na palubu A380-ky se mi podařilo jen díky tomu, že mi zrušili jeden (jiný) let kvůli poškození dveří letadla (spíše problém pozemní obsluhy než bezpečnosti letounu samotného – Singapore Airlines se o mě postaraly výborně).

A380 létá ve flotile [Singapore Airlines](http://www.singaporeair.com) bezmála jeden rok; v současné době v počtu šesti kusů. Kromě trasy Londýn-Singapur, také mezi Singapurem a Tokiem.

## Let z pohledu cestujícího

Komfort, který [A380](http://www.airbus.com/en/aircraftfamilies/a380/index2.html) poskytuje je jednoznačně nejlepší ze všech letadel, se kterými jsem kdy letěl. Jediný přímý konkurent v této kategorii je nejspíše pouze [Boeing 747](http://www.boeing.com/commercial/747family/background.html) "Jumbojet" a v porovnání s ním je "Superjumbo" A380 neuvěřitelně tiché a zcela bez vibrací (od motorů). Let v 747 byl spíše utrpením díky velkému hluku a vibracím, zatímco 380 byla velmi komfortní. Obecně bych řekl, že konstruktérům v Airbusu záleží na pohodlí cestujících více než v Boeingu. Nicméně to může prodražovat provoz díky eventuální vyšší hmotnosti izolací oproti Boeingu, ovšem z tého oblasti nemám žádné konkrétní informace.

<div class="imag" style="width:442px"><div class="innerimg"><img alt="A380 na letišti Changi v Singapuru" height="160" src="http://www.techblog.cz/images/a380-singapore.jpg" width="440"/></div>Airbus A380 tak jak jsem ho viděl a vyfotil na letišti Changi v Singapuru</div> 

Co se průběhu letu samotného týče, docela mě překvapilo, že jsme valnou většinu cesty strávili ve výšce nad 12 kilometry, což je spíše neobvyklé, ale rozhodně dobré pro snížení spotřeby paliva. Výhledu jsem si bohužel moc neužil jednak díky tomu, že jsem dostal sedadlo na křídle v přízemí, a křídlo je jednoduše obrovské a brání ve výhledu, a zejména proto, že jsme celou dobu letěli v noci.

Při dosedání na Londýnském Heathrow mi připadalo, že letoun přistává spíše jako lehký kluzák a ne jako 400 tunový dopravák. Určitě to bylo tím, že od startu se zbavil 200 tun paliva.

## Budoucnost A380

Už se těším, až uvidím létat Airbus A380 nad našimi hlavami častěji. Přinese více pohodlí cestujícím a více ekologickou leteckou dopravu nám všem.

