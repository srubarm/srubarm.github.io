---
layout: post
title: Nejdelší nanotrubka
categories: [Nano]
permalink: /nano/nejdelsi-nanotrubka.html
---
# Nejdelší nanotrubka

Rekordně dlouhá nanotrubka měří 100 metrů. (Předchozí rekordní hodnota byla 30 centimetrů.) Takto dlouhou nanotrubku vyrobili vědci v Cambridge. Do pece s proudícím vodíkem vháněli směs sloučenin, ze které se v peci vytvořila nanotrubková mlha – podle vědců vypadala jako pružný kouř. Nejzajímavější je, že když do tohoto kouře strčili otáčející se tyčinku, na jejím povrchu se začalo tvořit vlákno nebo rovnoměrný nanotrubkový povlak. Změnou složení vháněné směsi bylo také dosaženo změny typu tvořených trubek – buď jednostěnné nebo vícestěnné.

Začínáte-li jásat nad tím, že brzy postavíme [vesmírný výtah](http://www.spaceelevator.com/), můžete se uklidnit. Pevnost takto vytvořeného nanotrubkového vlákna je přibližně stejná jako běžného polyetylenového. Elektrické vlastnosti také nejsou zajímavé – elektrická vodivost je asi 1 % vodivosti mědi. Tudíž aplikace tohoto objevu se budou nejspíš muset vymyslet. Zmíněna je náhrada uhlíkových vláken v kompozitech nebo tvorba netkaných textilií. Taková textilie by mohla mít zajímavé vlastnosti. Na nošení by to asi nebylo, ale předpokládám, že průmyslové využití by se snadno našlo – například materiály firmy [Gore](http://www.gore.com/) známé výrobou [Gore-texu](http://www.goretex.com/) se běžně používají pro filtrování znečištěných plynů.

V poslední době se celkem diskutuje využití nanotrubek, které se staly víceméně běžnou komoditou. Už je není problém vyrábět, problémem je je prodat. O jejich využití [psal na THblogu](http://www.transhumanismus.cz/blog.php?time=040308#175) Dalibor Šrámek a před delší dobou "i já" na [Oslu](http://osel.cz/) v článku [Nanotechnologie už dnes](http://osel.cz/index.php?clanek=590)

Informace o vytvoření dlouhé nanotrubky jsem čerpal z článků:  
[100-metre nanotube thread pulled from furnace](http://www.newscientist.com/news/news.jsp?id=ns99994769)  
[Nanotubes go to great lengths](http://nanotechweb.org/articles/news/3/3/7/1)

