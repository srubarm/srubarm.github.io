---
layout: post
title: Kolo z nanotrubek na Tour de France
categories: [Nano]
permalink: /nano/kolo-z-nanotrubek-na-tour-de-france.html
---
# Kolo z nanotrubek na Tour de France

Nanotrubky pomalu začínají pronikat do běžného života sportovců. Mimo tenisové rakety a baseballové pálky zpevňují rámy kol stáje Phonak na Tour de France.

## Rám z nanotrubek vyhrál etapu

<div class="obry"><div class="leftbox"><img alt="Kolo vybavené rámem z nanotrubek" height="105" src="http://www.techblog.cz/images/nanotrubkove-kolo.jpg" width="170"/></div>Nanotrubkové kolo<br/>Credit: BMC</div> 

V 16. etapě [Tour de France](http://www.letour.fr/) vyhrál Oscar Pereiro na kole s rámem z nanotrubek. Nelze tvrdit, že by vyhrál zásluhou nanotrubek, jelikož stáj Phonak si jinak příliš dobře nevede. Je to však dobrý důvod pro to, podívat se trochu blíže na ty nejobyčejnější materiály, o kterých lze říct, že využívají produktů nanotechnologie. Není to v žádném případě náročná technologie, obdobný materiál by mohlo využívat mnoho garážových výrobců laminátových leteckých modelů, lodí atd., jelikož finta je pouze v tom, přisypat nanotrubky do lepidla.

## Nanotrubkové kompozity

Přestože již umíme vytvořit [dlouhé nanotrubky](http://www.techblog.cz/nano/nanotrubka-dlouhá-4-centimetry.html) není ekonomicky únosné zpracovávat je do tkanin podobných uhlíkovým či kevlarovým. Výrobci špičkového sportovního náčiní jejich skvělé vlastnosti nechávají ležet ladem, přisypávají je laminovacích směsí a vylepšují tak mechanické vlastnosti. V tomto směru je pravděpodobně nejvíce aktivní firma [Easton](http://www.eastonsports.com), která se spojila s nanotechnologickou firmou [Zyvex](http://www.zyvex.com/) a vyvinuli technologii nepříliš originálně nazvanou CNT. Její princip také vůbec není převratný – [nanotrubky](http://www.techblog.cz/nano/nanotubes-nanotrubky.html) pouze vyplňují volný prostor mezi relativně většími uhlíkovými vlákny.

## V pozadí marketing a peníze

Bohužel jsem nenašel nějaké kvantitativní údaje o tom, do jaké míry se nanotrubkám podaří zpevnit uhlíkový kompozit. Jisté je, že vylepší chování kompozitu při zpracování. Už jen to a fakt, že využívání nanotechnologie i v této primitivní formě lze krásně zhodnotit v marketingu firmám stačí. Nepochybuji o tom, že akcionáři zúčastněných firem se také radují. Já se více těším na to, až se budou komerčně využívat vlákna nanotrubky přímo obsahující a ve vzdálenější budoucnosti i nanotrubky samotné.

