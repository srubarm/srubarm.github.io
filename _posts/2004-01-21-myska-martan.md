---
layout: post
title: Myška Marťan
categories: [Mars]
permalink: /mars/myska-martan.html
---
# Myška Marťan

Máme tady marsománii. Kdo nepíše o Marsu, jako by nebyl. Ono je to víceméně dobře, protože je pořád lepší marsománie než taková pokémonmánie. A když se chceme na Mars vydat, měli bychom vědět, co s námi může dělat slabá Marsova gravitace. Článek [Mars Mice](http://science.nasa.gov/headlines/y2004/20jan_marsmice.htm?list1101990) se věnuje právě tomuto tématu.

Zatím máme dostatek zkušeností s 1g – to zná snad každý, potom víme, co s astronauty dělá dlouhodobý pobyt ve stavu beztíže – to jsou ti, jak je vynášejí téměř bezvládné ze [Sojuzu.](http://mek.kosmo.cz/pil_lety/rusko/sojuz_tm/sojuz_tm.htm) Nevíme téměř nic o tom, jak na lidi (a obecně savce) působí snížená gravitace. Konkrétně na Marsu má působit gravitační zrychlení 0,38g. A tak se několik amerických univerzit spojilo, aby vytvořily tým, který vyšle myšky do vesmíru. Zatím pouze na oběžnou dráhu Země. "Správné gravitace" bude dosaženo rotací satelitu – malého hotelu. Myší kotce budou poměrně luxusně vybavené. Každá obyvatelka (Skutečně je zde diskriminace, do vesmíru poletí jen myší holky, ale je k tomu vědecký důvod – holky stav beztíže snášejí hůře.) dočasné družice bude mít vlastní napáječku a elektronická zařízení včetně kamery, která na ni budou dohlížet. Po pěti týdnech pobytu na oběžné dráze se bezpečně vrátí na zem, podrobí se zkoumání a pomohou nám tak snad odpovědět na naše otázky.

Myslím, že pro případné astronauty, kteří by letěli na Mars by byla adaptace na místí nízkou gravitaci poměrně bezproblémová; komplikace by nastaly až po příletu na Zem, protože po (dejme tomu) roce stráveném téměř ve stavu beztíže by přechod na 1g mohl být kritický. Ale ani pro myšky to nebude žádná sláva, neboť je pravděpodobné, že minimálně jedna půjde "pod nůž".

