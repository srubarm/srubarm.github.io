---
layout: post
title: Europa má ledové bubliny
categories: [Astronomie]
permalink: /astronomie/europa-ma-ledove-bubliny.html
---
# Europa má ledové bubliny

Bubliny z ledu na Jupiterově měsíci Europa pozorujeme delší dobu. Dosud však nebylo jasné, jak vznikají. Studie Coloradské univerzity navrhuje [možné vysvětlení záhadných ledových bublin](http://www.colorado.edu/news/releases/2003/340.html) (via [ScienceDaily](http://www.sciencedaily.com/)).

O co jde. Europa má ledový povrch asi 20 km tlustý a uvnitř je pravděpodobně moře z tekuté vody. Voda v tekutém stavu se pod ledovou kůrou udržuje díky slapovému působení Jupiteru. To znamená, že vnitřek Europy je různě "mačkán" silou Jupiterovy gravitace a tím se zahřívá. (Stejného původu jsou i gigantické erupce na měsíci Yo.) Někdy se kus teplejšího ledu ze spodní části kůry Europy vydá na cestu vzhůru a na povrchu vytvoří bublinu nebo spíše puchýř.

Jak je možné, že led projde ledem? Samotný fakt, že je lehčí (tím myslím, že má menší hustotu), nestačí. Studie navrhuje, že by v něm mohly být nečistoty a to sůl (běžná kuchyňská) a kyselina sírová. (Přítomnost nečistot v puchýřích potvrdilo i infračervené pozorování sondou [Galileo](http://galileo.jpl.nasa.gov/).) Takový led by bez problémů mohl prolézt nahoru. Přímo se nabízí, že bychom v takových "vyvřelých" kusech ledu mohli najít život. Mohlo by jít o obyvatele Europského oceánu – bakterie nebo i něco většího. Na povrchu by přežít nemohl kvůli vysoké radiaci, takže by šlo o mrtvý život. Ale přeci jen by byl pro naše sondy mnohem přístupnější ke zkoumání, než o 20 km níže pod ledem.

[Obrázek povrchu Europy](http://photojournal.jpl.nasa.gov/jpegMod/PIA00588_modest.jpg) – bubliny jsou poblíž nebo v tmavých skvrnách, které netvoří led.

