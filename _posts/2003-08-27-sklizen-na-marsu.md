---
layout: post
title: Sklizeň na Marsu
categories: [Mars]
permalink: /mars/sklizen-na-marsu.html
---
# Sklizeň na Marsu

Nebude se to týkat mediálního šílenství ohledně blízkého Marsu. Mimochodem, Jiří Dušek z [Astronomického deníku](http://denik.hvezdarna.cz/) byl dnes v Radiofóru na Radiožurnálu. Zaujalo mě, že se jeden posluchač ptal, jestli na nás může Mars spadnout, když se tak přibližuje. I další dotazy byly zajímavé. :-)

A teď už k té sklizni. Zaujal mě článek [Harvesting Mars](http://science.nasa.gov/headlines/y2003/20aug_supercriticalco2.htm), kde je navrhováno, že by astronauté měli suroviny pro cestu zpět na Zemi případně pro delší pobyt získávat přímo na Marsu. Jsou srovnáváni se starými dobyvateli, kteří také byli živi z darů objevených krajin. Pro získání potřebných látek z půdy navrhují vědci využít hojné množství oxidu uhličitého v atmosféře Marsu k [superkritické extrakci](http://www.link.cz/flaveko/czpage1.html). Pro ní se používá superkritický oxid uhličitý. Z obyčejného CO2 se superkritický stane při teplotě 31,1°C a tlaku 73 atmosfér. To je celkem nezajímavé. Zajímavější je, že v tomto stavu je něco mezi kapalinou a plynem a různé látky se v něm dobře rozpouštějí. Na Marsu by se do toho naházely šutry a z nich by se vyextrahoval vodík, kyslík, hořčík pro pohon případně další látky. Na Zemi to využíváme prozaičtěji. Na "vyndání" kofeinu z kávy, na různé rostlinné esence a další. Velkou výhodou takového postupu je, že když snížíte tlak CO2, tak rozpuštěné látky zkondenzují a spadnou na dno. A tak si můžete koupit energetický nápoj s přidaným kofeinem nebo kávu bez kofeinu.

