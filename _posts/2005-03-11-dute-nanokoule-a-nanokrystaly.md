---
layout: post
title: Duté nanokoule a nanokrystaly
categories: [Nano]
permalink: /nano/dute-nanokoule-a-nanokrystaly.html
---
# Duté nanokoule a nanokrystaly

Duté kuličky a krystalky z oxidu nebo sulfidu molybdeničitého byly vyrobeny pomocí velmi silného ultrazvuku. Vědci při tom využili kavitace, která vzniká při průchodu ultrazvuku kapalinou.

## Zvláštní výroba ultrazvukem

<div class="obry"><div class="leftbox"><img alt="Dutý pravoúhlý krystal oxidu nebo sulfidu molybdeničitého" height="143" src="http://www.techblog.cz/images/duty-krystal-molybden.jpg" width="142"/></div>Credit: K. S. Suslick</div> 

Z pochopitelných důvodů není postup výroby v [tiskové zprávě](http://www.news.uiuc.edu/news/05/0222crystals.html) informující o tomto objevu detailně popsán. Z toho co tam uvedeno je, usuzuji, že v roztoku MoO2 nebo MoS2 v něčem – klidně by to mohla být i voda, ale to ve zprávě uvedeno není – jsou rozptýleny malinké částečky oxidu křemičitého. Do této směsi je "vpuštěn" intenzivní ultrazvuk. To, že je intenzivní, znamená, že jeho vlna má velkou amplitudu a kdyby to byl zvuk v námi slyšitelné oblasti, byl by velmi hlasitý.

A právě intenzivní ultrazvuk o frekvenci 18 kHz (přibližně horní hranice slyšitelnosti u citlivých jedinců) vyvolává velké změny tlaku v kapalině, které způsobí kavitaci. To znamená, že v oblastech s nízkým tlakem se kapalina dostane do stavu, že se musí vypařit. Jelikož je tato oblast velmi malá a v jejím okolí je tlak dost vysoký, nastane téměř ihned po rozepnutí páry prudké smrštění – imploze – a tak se okolní kapalina srazí obrovskou rychlostí a údajně na miliardtinu sekundy vznikne tlak tisíc atmosfér a teplota asi 5 tisíc °C.

Bohužel mi není jasné, jakým mechanizmem se oxidy resp. sulfidy molybdenu na oxidu křemičitém usazují. Předpokládám, že se to děje ve fázi imploze plynné fáze. Jistě si to tvrdit netroufám.

## Odstranění náplně kuliček

Taková kulička vypadá jako plněný čokoládový bonbón. Uvnitř je oxid křemičitý a navrchu je usazený povlak. Vědci se chtěli náplně zbavit, a tak ji odleptali kyselinou fluorovodíkovou. Zde opět nevím, jak se jim to podařilo, protože kyselina by musela projít oxidem nebo sulfidem molybdenu, rozpustit oxid křemičitý a nějak alespoň částečně odejít. Vyloučit to samozřejmě nemohu.

Když byly kuličky znovu zahřáty, přeměnily se na pravoúhlý krystal s kulovou dutinou uvnitř – viz obrázek výše.

## Perspektivní použití

Využítí dutých kuliček a krystalů by se mělo najít například v dopravě léků na určené místo v organismu nebo překvapivě také jako katalyzátor reakcí zbavujících ropné produkty síry. Jestli by jejich výroba byla levná, mohlo by to zvýšit využití bitumenového dehtu (víceméně písek smísený s ropou obsahující plno dalších nečistot včetně síry) jako zdroje ropy, které by poté Kanada měla více než Saudská arábie (dle [NG 6/2004 – Až dojde levná ropa](http://www.national-geographic.cz/detail.asp?id=613#tem4) nebo [něco více o těžbě](http://www.eyeforenergy.com/news.asp?id=393)).

