---
layout: post
title: Vesmír se rozpíná čím dál rychleji
categories: [Astronomie]
permalink: /astronomie/vesmir-se-rozpina-cim-dal-rychleji.html
---
# Vesmír se rozpíná čím dál rychleji

Taková informace vám asi mnoho neřekne a ani to, že v tom případě by vesmír byl skutečně nekonečný není příliš zajímavé. Vesmír může skončit v zásadě dvěmi způsoby. První je, že se jeho rozpínání bude stále zpomalovat, až se jednou zastaví a přejde do smršťování, které se snad skončí velkým krachem, tzn. vesmír se zmenší do jednoho bodu (Pomíjím různé superstrunové teorie.). Jinou možností je, že se bude rozpínat stále. Existuje také třetí varianta, že se rozpínání vesmíru zastaví za nekonečnou dobu, ale to je pro naše uvažování na úrovni druhé možnosti. Co se stane v posledních okamžicích smršťujícího se vesmíru, si lze poměrně snadno představit – ohromně hustá a žhavá směs různých látek. Ale co se může dít při nekonečně dlouhém rozpínání?

Při takovém konci vesmíru nebude nikde nic. Velká část hmoty bude přeměněna na záření a zbytek bude pohlcen v černých dírách. Za mnoho miliard let se [vypaří](http://www.aldebaran.cz/astrofyzika/hvezdy/stars_4.html#Hawking) i černé díry. Až vyhasnou záblesky z posledních okamžiků vypařování černých děr, tak bude absolutní tma. Za nekonečně dlouhou dobu poté se teplota záření ve vesmíru nekonečně blízko přiblíží k absolutní nule.

Proč vás zatěžuji takovými katastrofickými vizemi? Inu protože článek o [supernovách, rozpínaní vesmíru a temné hmotě](http://www.sciencedaily.com/releases/2003/09/030917072822.htm) na ScienceDaily tvrdí, že se vesmír rozpíná čím dál rychleji. Koukat různě daleko do minulosti můžeme bez problémů. Podíváme se na objekt vzdálený milión a dva milióny let a můžeme porovnávat. V tomto případě jsou to supernovy známých typů, u kterých známe skutečnou jasnost a můžeme určit jejich vzdálenost. Výsledek byl potvrzen dvěmi nezávislými výpočty, ale přesto panují určité pochybnosti. Je totiž možné, že třeba mezigalaktický prach mohl způsobit výraznější rudý posuv u některých supernov.

Otázka definitivního konce našeho vesmíru je tedy stále otevřená.

