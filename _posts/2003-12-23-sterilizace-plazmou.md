---
layout: post
title: Sterilizace plazmou
categories: [Technologie]
permalink: /technologie/sterilizace-plazmou.html
---
# Sterilizace plazmou

Po delší době jsem se rozhodnul osvěžit Techblog novým příspěvkem, a tak jsem kouknul na [ScienceDaily](http://www.sciencedaily.com/) a hned mě zaujal článek [Princeton Researchers Study Plasma Sterilization](http://www.sciencedaily.com/releases/2003/12/031219072527.htm). Není to tím, že by plazmová sterilizace byla mým koníčkem, ale proto, že zrovna na Princetonskou univerzitu letos nastoupil můj bývalý spolužák ze základní školy. :-)

Proč potřebujeme vymýšlet nějakou sterilizaci plazmou, když máme jednodušší a osvědčené metody jako sterilizaci teplem nebo chemickými látkami? Plazmová sterilizace by našla využití zejména v potravinářském průmyslu pro zničení bakterií v obalech. Po chemických přípravcích zůstávají nežádoucí zbytky desinfekčních prostředků a tepelné ošetření vyžaduje zase nákladné teplovzdorné obaly. Jak vidíme užití by se skutečně našlo. Takže začal základní výzkum, který by měl přinést dostatek poznatků k využití této technologie v praxi.

Jelikož Princetonskou laboratoř plazmové fyziky ([PPPL](http://www.pppl.gov/)) to není zdaleka první experiment s plazmou, rozhodli se zrecyklovat dříve použitý přístroj, na kterém studovali možnost použití rádiových vln pro jadernou fůzi (tzn. pomocí těchto vln by se vodíku dodávala energie potřebná k termojaderné reakci – o podobném využití mikrovln jsem psal již hodně dávno v článku [Jaderná fůze pro let na Mars](http://sweb.cz/techblog/2003-01.html#231618)). Zmíněný přístroj je kovová krabice mající uprostřed (nějak) upevněnou kovovou kouli. Uvnitř je nízkoteplotní (50 tisíc °C) vodíkové plazma. Krabice a koule jsou elektrody jimiž je pohyb (samozřejmě za pomoci změny napětí – cca kolem 50kV) vodíkových jader (protonů) usměrňován. Protony urychlené velkým rozdílem napětí narážejí střídavě do stěn krabice a do koule. Vědci si nechali na již zmíněnou kouli nanést známý počet bakterií, poté provedli pokus, kde urychlené protony měly "desinfikovat" a potom si nechali spočítat, kolik bakterií na kuličce zbylo. dosáhli úspěšnosti "100-1000 – the kill ratio". To mi nic neříká, protože "kill ratio" asi není jednotka soustavy SI a jako procentuální úspěšnost se mi to také nejeví, ale budu věřit tomu, že je to dost. :-)

Také se vám to nezdá příliš přesvědčivé? Už na samotném začátku zdrojového článku je podotknuto, že je nutné, aby byly experimenty zopakovány jinou laboratoří a proveden další výzkum a až poté by se mohlo uvažovat o nasazení do praxe.

Pozn. Zdá se vám divné, že jako nevýhodu klasické metody tepelné sterilizace uvádím potřebu mít teplovzdorný materiál a přitom hovořím o plazmatu s teplotu 50 tisíc °C? Ono ale v té komoře nebude toho vodíku tolik, aby roztavil sterilizované věci a teplota (tj. rychlost pohybu částic) bude dána zejména tím, že protony naberou velkou rychlost na 50-ti tisícovém rozdílu napětí mezi elektrodami.

