---
layout: post
title: Nanotubes – nanotrubky
categories: [Nano]
permalink: /nano/nanotubes-nanotrubky.html
---
# Nanotubes – nanotrubky

Začínám mít "obavy", že tyto miniaturní roury budeme za pár let nacházet všude. Nebo se vědci tváří optimisticky proto, aby nalákali investory? :-) Odpovědět pochopitelně neumím. Ovšem možnosti použití "nanotubes" se mi někdy zdají až pohádkové.

Co jsou zač ty nanotrubky. Můžete si přečíst [popis](http://www.nanoxchange.com/Company_Profile.asp?ID=Ca100077) (anglicky) nebo si je představte jako stočenou šestiúhelníkovou síť – např. plástev včelího vosku zatočenou do trubky – do každého rohu šestiúhelníku dejte atom uhlíku a přiměřeně zmenšete tak, aby výsledek měl v průměru pár nanometrů a na délku pár mikrometrů.

Nejpohádkovějšímu použití nanotrubek brání to, že je nedokážeme vytvořit dostatečně dlouhé. Jejich pevnost je totiž tak velká, že by z nich bylo možné sestrojit lano [vesmírného výtahu](http://mek.kosmo.cz/wwwboard/2002/09/1898.htm) ([encyklopedicky na Wikipedii](http://en.wikipedia.org/wiki/Space_elevator)), které by uneslo nejen samo sebe, ale ještě bychom se na něm mohli vozit na oběžnou dráhu. Ocel (spolu s pavoučím vláknem :-) vypadá vedle nanotrubek jako mokrý papír. I když se jejich délka začíná zvětšovat [různými fintami](http://www.betterhumans.com/News/news.aspx?articleID=2003-12-10-5), jako výrobou v saponátech nebo kyselinách, ultrapevného lana se v nejbližší době asi nedočkáme.

Přesto se už nyní začínají objevovat první praktické aplikace. Loni v dubnu [NASA doufala](http://amesnews.arc.nasa.gov/releases/2003/03_26AR.html), že se v křemíkových čipech budou používat nanotrubičky. A před několika dny se objevily zprávy, že se poprvé [objevily v křemíkovém obvodu](http://www.berkeley.edu/news/media/releases/2004/01/05_nano.shtml). Taky se údajně budeme moci dočkat mnohem [lepšího signálu v telefonech](http://www.sciencedaily.com/releases/2003/12/031231082951.htm), televizích atp. díky anténám s "nanotubes". Ale taky je [můžeme vdechnout](http://www.nature.com/nsu/040105/040105-9.html), trubičky se nám dostanou do mozku a mohou ovlivňovat náš čich a chuť.

V každém druhém článku se mrhá řády, aby se ukázalo, kolikrát bude ta která věc lepší, až použijí nanotrubky, ale viditelných výsledků bylo dosud poměrně málo. Počkáme a uvidíme. Dvacáté první století by přece mělo být stoletím nanotechnologií. :-)

