---
layout: post
title: Proton a neutron jako muž a žena
categories: [Fyzika]
permalink: cz/fyzika/proton-a-neutron-jako-muz-a-zena.html
---
# Proton a neutron jako muž a žena

Dalo by se říct, že jsme objevili původ lásky i dalších problémů ve vztazích mezi mužem a ženou. Nachází se ve vlastnostech elementárních částic. :-)

Dneska mě na [Světě pohledem studenta](http://sps.rivil.com/) zaujal spot [Syndrom dlouhodobých singles](http://sps.rivil.com/?p=90802180) a nedlouho potom jsem narazil na článek [Nucleons Go Two-by-Two](http://www.jlab.org/news/archive/2003/nucleons.html) (Čili nukleony chodí po dvou.). Tentokrát vynechám technické detaily a zaměřím se na podobnosti s lidským chováním. Pro uvedení do děje pouze poznamenám, že vědci do jader hélia (2 protony a neutron) pouštěli vysokoenergetický paprsek elektronů a zjišťovali tak chování nukleonů.

Co z toho pro nás plyne? Protony a neutrony jsou jako muži a ženy. Když jsou od sebe daleko, zdá se, že se ignorují. Přiblíží-li se, začnou se silně přitahovat. Když se dostanou příliš blízko, přitažlivost se zmenší a nastane odpuzování. :-) Další poznatky nutí k zamyšlení. Spárované nukleony jsou třikrát rychlejší než nespárované. Vztahy mezi nimi trvají zlomky vteřin. Jen čtvrtina nukleonů má partnera.

Neutron nemůže dlouhodobě existovat samostatně bez protonu – tady nechám na vás, kterou částici přiřknete ženám, a kterou mužům. :-) A když je neutron dlouho sám, může se změnit na proton – lze i to převést do světa lidí?

