---
layout: post
title: Bylo na Marsu zemětřesení?
categories: [Mars]
permalink: /mars/bylo-na-marsu-zemetreseni.html
---
# Bylo na Marsu zemětřesení?

O geologické aktivitě Marsu se již dlouho vedou spory. Odehrávají se na něm zemětřesení (nazývaná někdy "marsotřesení"), je tam sopečná činnost? Má Mars tekuté jádro? Poslední obrázky nám pomohou naléz odpověď.

## Dvě fotky jako důkaz zemětřesení

<div class="obry" style="width:187px"><div class="leftbox"><img alt="Roztřesený Mars" height="133" src="http://www.techblog.cz/images/mars-zemetreseni-marsotrese.jpg" width="170"/></div></div>

Sonda [Mars Global Surveyor](http://marsprogram.jpl.nasa.gov/mgs/) obíhající od roku 1997 kolem Marsu snímkuje pravidelně jeho povrch. Při vyhodnocování fotografií se [nyní přišlo](http://www.jpl.nasa.gov/news/news.cfm?release=2005-152) na to, že stejná místa se během několika let zřetelně proměnila. Koryta na úbočí svahů se zřetelně prohloubila a z některých svahů padá kamení. Můžeme to považovat za důkaz "marsotřesení"? Já se obávám, že ne. Za důkaz bychom mohli považovat měřitelné posuvy větších částí povrchu. Když po zemětřesení na konci loňského roku byly schopny satelity obíhající Zemi určit posun ostrovů v desítkách centimetrů, mohly by téhož být schopny i družice u Marsu. Ty ale mají nejvyšší rozlišení pouhého půl metru, tudíž by zemětřesení muselo být hodně silné.

<div class="imag" style="width:437px"><div class="innerimg"><img alt="Hřeben na Marsu s roklí, starší snímek vlevo, novější vpravo" height="401" src="http://www.techblog.cz/images/mars-hreben-rokle.jpg" width="435"/></div>Dva snímky téhož místa z let 2002 (vlevo) a 2005 (vpravo)<br/>Credit: NASA</div>

Rokle na úbočí tohoto svahu jsou na novějším snímku zřetelnější. Je pravděpodobné, že jsou hlubší než dříve. Ovšem novější snímek byl pořízen při plochém osvětlení, takže jsou všechny kontury patrnější, což rozdíl přece jen zdůrazňuje. Žádné další změny nejsou patrné. Úkaz téměř jistě nezpůsobilo "marsotřesení", ale eroze zapříčiněná nejspíš silným větrem unášejícím prach a písek.

<div class="imag" style="width:437px"><div class="innerimg"><img alt="Hřeben na Marsu s patrnými stopami po pádu kamení z vrcholu dolů, vlevo novější, vpravo starší" height="209" src="http://www.techblog.cz/images/mars-hreben-balvany.jpg" width="435"/></div>Snímky téhož místa z let 2003 (vlevo) a 2004 vpravo<br/>Credit: NASA</div>

Na těchto snímcích jsou patrné výraznější stopy po padajících balvanech. Stopy padajících kamenů na úbočí svahů jsou běžným jevem i na Zemi, kde je obvykle nezpůsobuje zemětřesení, ale eroze. Stejně tomu bude na Marsu. Nový snímek je také bohužel pořízen při jiném osvětlení, takže to může být matoucí, ale zaznamenal jsem něco jako erozi naruby. Přibližně v polovině horní části staršího snímku je sedlo hřebenu hlubší než na novějším snímku. Buď je to světlem, nebo se na okraji navršil prach tak, jak se to na Zemi stává se sněhem.

## Geologická aktivita planety Mars

I přesto, že snímky nedokládají žádné minulé zemětřesení, je z nich vidět, že Mars není žádná mrtvá hrouda hlíny, ale že se stále vyvíjí. Hlavním činitelem je eroze způsobená větrem a prachem, případně tajícím ledem a oxidem uhličitým. Ale geologická aktivita rozhodně vyloučena není. Planetu soustavně sledujeme družicemi na oběžné dráze teprve jedno desetiletí. Kdykoliv předtím bychom si všimli jen katastrofy obrovského rozsahu. Nedávná pozorování naznačují, že Mars [má tekuté jádro](http://www.ian.cz/detart_fr.php?id=939) a [teče po něm nějaká voda](http://www.techblog.cz/mars/jak-je-to-s-tou-vodou-na-marsu.html). Možná se dočkáme i nějaké sopky, ale o zemětřesení budeme moci něco kvalifikovaného říct, až v něm budeme mít zabodnutý alespoň jeden seismometr.

