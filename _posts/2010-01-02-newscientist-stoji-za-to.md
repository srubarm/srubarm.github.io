---
layout: post
title: NewScientist: stojí za to?
categories: [Ostatní věda]
permalink: /veda/newscientist-stoji-za-to.html
---
# NewScientist: stojí za to?

Od té doby, co jsem se začal vážně zajímat o vědu a techniku, jsem hleděl k týdeníku [NewScientist](http://www.newscientist.com/) jako k tomu nejlepšímu, co si mohu na populární úrovni přečíst. Před pár týdny jsem se stal jeho předplatitelem. Byla má očekávání naplněna?

## Nejlepší populárně-vědecký magazín

<div class="obry" style="width:167px"><div class="leftbox"><img alt="Titulní stránka prvního prosincového čísla NewScientist" height="197" src="http://www.techblog.cz/images/newscientist-titulka.jpg" width="150"/></div>Titulní stránky NewScientistu mají obvykle nápadité obrázky</div> 

Ano, má očekávání byla naplněna. Časopis obsahuje mnoho zajímavostí ze všech oblastí vědy a techniky, jde přiměřeně do hloubky a články jsou čtivé. Tady bych mohl skončit a doporučit vám, ať si předplatné také obstaráte. Nicméně zkusím být trochu více specifický.

Mé prvotní očekávání bylo, že články půjdou o něco více do hloubky. Nějak jsem měl v hlavě, že NewScientist je určen vědcům, kteří si chtějí udržet přehled v dalších oborech. Také když jsem NewScientist četl během studia v univerzitní knihovně, připadal mi více vědecký. Ale zřejmě to bylo způsobeno horší znalostí angličtiny. Je to časopis pro širší veřejnost, ovšem zdaleka ne tak širokou jako [21\. století](http://www.techblog.cz/clanky/casopis-21-stoleti.html). Některé články jsou vyloženě napsány proto, aby záměrně vytvořily mírnou provokaci (obvykle článek z titulní stránky – jako nedávný článek porovnávající inteligenci psů a koček na základě velmi podivných kritérií – psi vyhráli), ale obvykle jsou články dobře podložené se slušnou informační hodnotou.

Pokud však hledáte co největší aktuálnost, nehledejte ji v tomto časopisu; hledejte ve [webových magazínech.](http://www.techblog.cz/veda/weby-o-vede-2-anglicky.html)

## Předplatné

Předplatit NewScientist si můžete na [příslušném webu](http://www.newscientist.com/) v sekci _Subsribe._ Pro Českou republiku uvádí cenu US$155 na rok, což je docela dost. Pokud si chcete NewScientist vyzkoušet a přečíst si pár čísel, zkuste svou lokální knihovnu, kde obvykle tento časopis mají. Taky zjistíte, jak vám jde čtení v angličtině. Nicméně čtení časopisů zlepší vaši slovní zásobu podstatným způsobem.

NewScientist rozhodně stojí za vyzkoušení. Je to výborné zábavné víkendové čtení, které zároveň rozšíří vaše obzory.

